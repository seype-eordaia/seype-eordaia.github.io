### ΤΕΤΑΡΤΗ 9 ΑΠΡΙΛΗ ΑΠΕΡΓΟΥΜΕ ΚΑΙ ΒΓΑΙΝΟΥΜΕ ΣΤΟΥΣ ΔΡΟΜΟΥΣ!
### Ή ΤΑ ΚΕΡΔΗ ΤΟΥΣ Ή ΟΙ ΖΩΕΣ ΜΑΣ!
### ΟΛΕΣ ΚΑΙ ΟΛΟΙ ΣΤΗΝ ΑΠΕΡΓΙΑΚΗ ΣΥΓΚΕΝΤΡΩΣΗ
### ΣΤΟ ΠΑΛΙΟ ΠΑΡΚΟ ΣΤΙΣ 10:30πμ

Στις 28 Φλεβάρη δείξαμε τη δύναμη μας! Χιλιάδες απεργοί σε supermarket, εμπόριο, υπηρεσίες, ταχυμεταφορές, 
ενώσαμε τη φωνή μας με εκατομμύρια λαού και νεολαίας. Δείξαμε ότι μπορούμε να βάλουμε τη σφραγίδα μας στις εξελίξεις. 
Στριμώξαμε την κυβέρνηση, τα κόμματα της βολικής αντιπολίτευσης του συστήματος, σε μια από τις συγκλονιστικότερες απεργίες
και συγκεντρώσεις που έχουμε ζήσει με πάνω από 10000 διαδηλωτές στην πόλη μας. Τίποτα δεν θα ήταν εφικτό, καμιά θετική εξέλιξη,
καμιά αποκάλυψη δεν θα υπήρχε, χωρίς τη φράση «σήμερα απεργώ», που ακούστηκε από εκατομμύρια στόματα, σε χιλιάδες χώρους
δουλειάς και στους δρόμους, ιδιαίτερα από νέους σε ηλικία εργαζόμενους, που μπορούν να δώσουν νέα πνοή και ώθηση στους αγώνες.

Ο οργανωμένος, μαζικός αγώνας και η αποφασιστικότητα μας ήταν που τσάκισε την κινδυνολογία της κυβέρνησης περί 
δήθεν «αποσταθεροποίησης», τις απειλές της εργοδοσίας, τους «γνωστούς – άγνωστους» μηχανισμούς της καταστολής.
Απέτρεψε την προσπάθεια των θλιβερών εργατοπατέρων να εμποδίσουν την απεργία, να διαστρεβλώσουν το περιεχόμενο
της και να μετατρέψουν τις συγκεντρώσεις σε «μνημόσυνα».

Παίρνουμε ανάσα και οξυγόνο βαδίζοντας στο δρόμο του αγώνα, της διεκδίκησης, της αμφισβήτησης, της 
σύγκρουσης με την αντεργατική πολιτική της κυβέρνησης, της πολιτικής «κόστους–οφέλους» της ΕΕ.

Στις 9 Απρίλη συνεχίζουμε με νέα πανεργατική–πανελλαδική απεργία. Θα το πάμε μέχρι τέλους για να
αποδοθούν οι πολιτικές και ποινικές ευθύνες στους υπεύθυνους για το έγκλημα στα Τέμπη, για να ανατραπεί
η πολιτική του κέρδους που γεννάει «καθημερινά Τέμπη» στις ζωές μας.

ΑΠΕΡΓΟΥΜΕ για την υπογραφή ΣΣΕ παντού, σε κάθε κλάδο, σε κάθε επιχείρηση, με αυξήσεις στους μισθούς.
Για την κατάργηση όλων των αντεργατικών νόμων για τον κατώτατο μισθό και τις συλλογικές συμβάσεις. 
Δυναμώνουμε τη διεκδίκηση, δεν ανεχόμαστε να δουλεύουμε και να μην έχουμε ούτε τα βασικά, ο μισθός 
να τελειώνει στα μέσα του μήνα, όταν οι επιχειρηματικοί όμιλοι έχουν τζίρους και κέρδη δισεκατομμυρίων.

ΑΠΕΡΓΟΥΜΕ ενάντια στην ακρίβεια και τη φοροληστεία που τσακίζει το εισόδημα μας για να μένουν στο 
απυρόβλητο τα κέρδη των επιχειρηματικών ομίλων.

ΑΠΕΡΓΟΥΜΕ για την τραγική κατάσταση που επικρατεί στα νοσοκομεία, στα σχολεία των παιδιών μας. 
Την ίδια στιγμή που η κυβέρνηση και τα κόμματα του συστήματος στηρίζουν την απόφαση της ΕΕ να δοθούν 
800 δις για πολεμική προετοιμασία, που ΝΑΤΟικα φορτία θανάτου μεταφέρονται από το σιδηροδρομικό, 
οδικό και ακτοπλοϊκό δίκτυο της χώρας, βάζοντας σε μεγάλο κίνδυνο ολόκληρες περιοχές και πόλεις.

ΑΠΕΡΓΟΥΜΕ γιατί παντού παραμονεύουν νέα «Τέμπη». Από τα μέσα μαζικής μεταφοράς έως τις πλημμύρες 
και τις φωτιές, οι ζωές μας μπαίνουν στο ζύγι κόστους–οφέλους και όσοι κυβέρνησαν και κυβερνούν
επιλέγουν να αφήνουν απροστάτευτη τη ζωή μας για να προστατεύσουν τα κέρδη των λίγων.

Καλούμε τους εργαζόμενους των supermarket και του εμπορίου που έκαναν το βήμα και συμμετείχαν στην
απεργία στις 28/02 να οργανωθούν στο σωματείο τους, να δυναμώσει η πάλη και η αντιπαράθεση στους 
χώρους δουλειάς, να καταγγείλουν περιπτώσεις εργοδοτικής αυθαιρεσίας στο σωματείο. Η επιτυχία της 
απεργίας βρίσκεται στα χέρια όλων μας που βρεθήκαμε μαζί στις συγκεντρώσεις σε όλη τη χώρα.
Σε όλους εμάς, που δίνουμε καθημερινές μάχες στους χώρους δουλειάς για μέτρα ασφάλειας και υγείας,
για το ωράριο, για την ασφάλιση, για το μισθό.

Να συναντηθούμε ξανά, ακόμα πιο μαζικά στις απεργιακές συγκεντρώσεις, στα μπλοκ των σωματείων σε όλη
τη χώρα, για να φωνάξουμε ακόμα πιο δυνατά:

### ΟΛΩΝ ΤΩΝ ΝΕΚΡΩΝ ΕΙΜΑΣΤΕ Η ΦΩΝΗ
### ΤΟ ΕΓΚΛΗΜΑ ΑΥΤΟ ΔΕΝ ΘΑ ΣΥΓΚΑΛΥΦΘΕΙ
### Ή ΤΑ ΚΕΡΔΗ ΤΟΥΣ Ή ΟΙ ΖΩΕΣ ΜΑΣ
### ΟΛΕΣ ΚΑΙ ΟΛΟΙ ΣΤΗΝ ΑΠΕΡΓΙΑΚΗ ΣΥΓΚΕΝΤΡΩΣΗ
### ΣΤΟ ΠΑΛΙΟ ΠΑΡΚΟ ΣΤΙΣ 10:30πμ.
